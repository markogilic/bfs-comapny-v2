---
title: 'PROSEK JE LEPA ZONA KOMFORA - KAKO IZAZVATI SEBE NA IZVRSNOST?'
date: '2024-03-03'
description: 'Nakon 9 godina u korporativnom svetu donela sam odluku da pokrenem sopstveni biznis. Moram priznati da sam ja oduvek o tome razmišljala ... '
---

# KAKO IZAZVATI SEBE NA IZVRSNOST?

Nakon 9 godina u korporativnom svetu donela sam odluku da pokrenem sopstveni biznis. Moram priznati da sam ja oduvek o tome razmišljala, ali kada sam završila fakultet imala sam želju za dokazivanjem i nisam smatrala da sam spremna za takav korak (tada sam mislila da možda nikada ni neću biti spremna). Kada imate potrebu da se dokazujete drugima onda je korporativni svet jako pogodno mesto, medjutim kada to preraste u potrebu da se dokazujete samom sebi, tada prirodno dolazi do odluke da postanete preduzetnik. Jer, u preduzetništvu sve je u tome, kako da svaki dan budete bolji nego juče, a da pritom to ne meri i ne ocenjuje niko sa strane, nego isključivo vi. Dakle samomotivacija je veoma bitna u tom procesu. Kada razvijate spostveni biznis, ne možete biti u zoni komfora, jer ako ste prosečni u industriji u kojoj poslujete teško da ćete opstati. Medjutim, pre nego što ću doneti odluku da postanem preduzetnik, bila sam u jednoj fazi, slobodno mogu reći „zbunjenosti“ i imala sam potrebu da dodjem do odgovora šta je moj sledeći korak u karijeri. S obzirom da godinama radim u području finansija, moja potreba bila je da taj „odgovor“ dobijem u brojkama, ukoliko je moguće. Tada sam sela i napravila „Matricu ciljeva“ koja me je izazvala na izvrsnost i dala mi neophodne odgovore u tom trenutku, a zatim me izbacila iz faze zbunjenosti i ubacila u fazu „totalno van zone komfora“.

### Hajde da vidimo kako matrica radi...

1. Prvi korak je definisati svoju listu ciljeva (moja lista je imala 9 ciljeva ali zapravo broj nije bitan).

2. Drugi korak je da svim definisanim ciljevima dodelite broj u dve liste, gde broj 1 nosi najveću vrednost;

- I. Lista „Ciljevi koji imaju najveći uticaj na vaš život“ gde broj 1 predstavlja cilj sa najvećim uticajem, a zatim naredni brojevi sve
  manji uticaj u odnosu na prethodni.
- II. Lista „Ciljevi koji su najizazovniji za vas“ gde takodje broj 1 predstavlja cilj koji je najizazovniji, a zatim naredni brojevi sve manje izazovni ciljevi u odnosu na prethodni.

Dakle, svi vaši ciljevi moraju da se nadju i dobiju broj u okviru obe ove liste, kako bismo ih ukrstili i time dobili rezultat. Sada kada ste vašim ciljevima dodelili brojeve, idemo na sledeći korak...

3. Treći korak je uneti ciljeve u ovu matricu i očitati rezultate;

![MAtrica ciljeva i rezultat!](/post_images/blog_one_image.png 'Matrica ciljeva i rezultata')

Putem ove matrice ja sam došla do odluke da krenem u ostvarivanje ciljeva iz kvadrata 3, onih ciljeva kojih se najviše plašim ali čije
ostvarenje bi mi donelo najviše životnog zadovoljstva.

Nadam se da ste spremni da i sami prodjete kroz ovu evaluaciju svojih ciljeva i napravite promene i planove za naredne korake. Želim vam puno uspeha u tome.
