---
title: 'Emocionalna inteligencija i krizne situacije'
date: '2024-02-03'
description: 'Kada govorimo o emocionalnoj inteligenciji u biznisu, najpre moramo spomenuti članak autora Golemana iz 1998 godine, koji je objavljen nakon sprovedenih istraživanja i koji daje zaključak da se 67% ...  '
---

# Emocionalna inteligencija i krizne situacije

Kada govorimo o emocionalnoj inteligenciji u biznisu, najpre moramo spomenuti članak autora Golemana iz 1998 godine, koji je objavljen nakon sprovedenih istraživanja i koji daje zaključak da se 67% svih veština koje su potrebne pojedincu kako bi bio uspešan u poslovnim rezultatima, zapravo zasniva na emocionalnoj inteligenciji. U svom istraživanju Goleman je podelio veštine zaposlenog na lične sposobnosti i socijalne sposobnosti. Prvoj grupi pripadaju sposobnosti kao što su: samosvesnost, upravljanje sobom i svojim reakcijama, zatim motivacija. Drugoj grupi pripadaju sposobnosti kao što su: empatija i socijalne veštine, odnosno spretnost u budjenju poželjnih reakcija kod drugih.

Paralelno, istražiivanja vezana za krizni menadžment pokazala su da u periodu krize svi lideri koji su uključeni u rešavanje iste, koriste svoje kognitivne resurse kako bi rešili krizne situacije, baveći se svakodnevno problemima krize, često ne uključujući bilo kakve druge resurse (Bargh & Chartrand, 1999). Istaživanje koje su obavili Mader i Smith (2009) utvrdilo je tačnost hipoteze da efekat emocija lidera u kriznim situacijama na vrednovanje lidera ostvaruje se preko efekta učesnika. Ovom studijom je dokazano da prihvatanje odgovornosti ima veliki uticaj na članove time, odnosno da lider koji prihvata odgovornost u krizi je više cenjen od strane svojih zaposlenih. Takođe, dokazano je da lider koji daje odgovore i pokazuje emocije u kriznim situacijama utiče na vrednovanje sebe kao vodje od strane članova tima (Arsovski 2014).

Jasno je da veštine potrebne za efikasno upravljanje kriznim situacijama vremenom dobijaju na značaju. Jedan od razloga jeste i osećaj da savremeno doba donosi učestale periode krize, odnosno da se danas svaka nepovoljna situacija može smatrati kriznom situacijom. Emocionalna inteligencija lidera daje širok spektar različitih socijalnih i ličnih veština, koje su, možemo reći u današnjem modelu poslovanja, postale neophodne, a čega su postale svesne i same organizacije.
